བསྡུ་སྒྲིག་གསལ་བཤད།

 དེ་ཡང་མཉམ་མེད་ཤཱཀྱའི་རྒྱལ་པོའི་གདུལ་བྱའི་ཞིང་སྤྱིར་མི་མཇེད་འཇིག་རྟེན་གྱི་ཁམས། སྒོས་འཛམ་བུའི་གླིང་ཁྱད་པར་འཕགས་པའི་ཡུལ། ཉེ་ལམ་གངས་ཅན་གྱི་ལྗོངས་འདིར། བསྟན་པ་འཛིན་ཅིང་གསལ་བར་མཛད་པའི་སྐྱེས་བུ་དམ་པ། བསྟན་པའི་གཏད་རབ་བདུན་དང་རྒྱན་དྲུག་དང་མཆོག་གཉིས་དང༌། གྲུབ་པ་ཐོབ་པའི་རྣལ་འབྱོར་པ་བརྒྱད་ཅུ་ལ་སོགས་པ་རྣམས་ཀྱིས་བསྟན་པའི་བྱ་བ་མང་དུ་མཛད་ཅིང་ཁྱད་པར་གངས་ཅན་གྱི་ཁྲོད་འདིར། ཆོས་རྒྱལ་མི་དབོན་རྣམ་གསུམ་གྱིས་ཆོས་ཀྱི་སྲོལ་གཏོད་པ་ནས་པཎྜི་ཏ་ཞི་བ་འཚོ་དང༌། གུ་རུ་རིན་པོ་ཆེ་པདྨ་འབྱུང་གནས་ལ་སོགས་པ་པཎ་གྲུབ་དང༌། སཾ་བྷོ་ཊ་ལ་སོགས་པ་ནས་བཟུང་སྟེ། སད་མི་བདུན་ལ་སོགས་པ་བསྟན་པ་སྔ་དར་གྱི་ལོ་ཙཱ་དང་དབུས་གཙང་གི་མི་བཅུ་ལ་སོགས་པ་བསྟན་པ་ཕྱི་དར་གྱི་བསྟན་འཛིན་ལོ་པཎ་མཁས་གྲུབ་སྐར་ཚོགས་ལྟ་བུ་བྱོན་པའི་ནང་ནས། བླ་ཆེན་དཔྱལ་ཞེས་པ་མཚན་ཉི་ཟླ་ལྟར་ཡོངས་སུ་གྲགས་པ། ཕྱིའི་མཛད་པ་དང་ནང་གི་རྟོགས་པ་ལ་འགྲན་པའི་ཟླ་ཐམས་ཅད་དང་བྲལ་བས། མཁས་གྲུབ་རྣམས་ཀྱི་གཙུག་གི་ཅོད་པན་དུ་གྱུར་པའི་མཛད་སྤྱོད་རྒྱུན་གྱི་འཇུག་ངོགས་འདི་ལ། སྐུ་གསུང་ཐུགས་ཀྱི་ཆེ་བའི་ཡོན་ཏན་མཐའ་དག་མངའ་བ་བསམ་གྱིས་མི་ཁྱབ་ཅིང༌། སར་གནས་ཀྱི་སྐྱེས་བུས་ཀྱང་བརྗོད་པར་དཀའ་ན་གཞན་ལྟ་སྨོས་ཅི་དགོས། སངས་རྒྱས་ཀྱི་མཛད་པ་ལ་སེམས་ཅན་གྱིས་བློས་དཔག་པར་དཀའ་ནའང་འོན་ཀྱང་ཆེ་ལོང་ཙམ་ཞིག་འདི་ལྟར་རྟོགས་པར་བྱ། དང་པོར་ལྷ་ལས་བབས་པའི་རིགས་རུས་ཀྱི་ཆེ་བ་དང་གཅིག །ལྷ་ནས་བབས་ནས་དཔྱལ་དུ་གྲགས་ཏེ། མཚན་དོན་གྱི་ཆེ་བ་དང་གཉིས། རི་བོ་རྩེ་ལྔར་བྱོན་ནས་རྒྱ་རྒྱལ་པོ་དང་གཉེན་དུ་འབྲེལ་བས་ཆོ་འབྲང་ཞང་དབོན་གྱི་ཆེ་བ་དང་གསུམ། དེ་ལྟར་ལྷ་ལས་བབས་ནས་དཔྱལ་དུ་གྲགས། བོད་རྒྱལ་པོ་སྤྲུལ་པའི་ཆོས་རྒྱལ་གྱི་ཆོས་བློན་ཆེན་པོ་མཛད་པས་ན། ཁྲིམས་གཉིས་མི་དབོན་གྱི་ཆེ་བ་དང་བཞི། སྤྲུལ་པའི་ཆོས་རྒྱལ་གྱིས་དཔྱལ་དཀར་ནག་ཁྲ་གསུམ་དུ་ལུང་བསྟན་པས།

ངོ་མཚར་ལུང་བསྟན་གྱི་ཆེ་བ་དང་ལྔ། གཅེན་དགེ་་་་་་བཤེས་རྒྱལ་པོའི་མཆོད་གནས་སུ་བསྐུར་བས། རྒྱུ་རྐྱེན་རྟེན་འབྲེལ་ཁྱད་པར་་་་་་་་་འཕགས་པའི་ཆེ་བ་དང་དྲུག །དེ་ལས་ཀྱང་གསང་སྔགས་ཟབ་ལམ་རྡོ་རྗེ་ཐེག་པར་ཡང་དག་པར་ཞུགས་པས། རྒྱལ་པོའི་སྐུ་སྲུང་བ་ཡིན་པས་གྲུབ་རྟགས་ནུས་མཐུའི་ཆེ་བ་དང་བདུན། དེ་ལས་རིམ་པ་བཞིན་བྱོན་པ་རྣམས་ཀྱིས་གཙང་མྱང་རོའི་མཐིལ་དུ་ལྷ་ཁང་མང་པོ་བཞེངས་ཤིང་རྒྱ་གར་འཕགས་པའི་ཡུལ་ལ་བྱོན། དཀའ་བ་བརྒྱ་ཕྲག་དུ་མ་སྤྱད་ནས་པཎ་གྲུབ་ཚད་ལྡན་བསྟཻན་པ་ལ་གདམས་པ་ཁྱད་པར་ཅན་ཞུས། ཉམས་ལེན་མཐར་ཕྱིན་པ་མཛད་པས། སྦྱངས་པའི་ཡོན་ཏན་གྱིས་ཆེ་བ་དང་བརྒྱད། པཎ་གྲུབ་ཚད་ལྡན་བསྟཻན་པ་རྣམས་ལ་མདོ་རྒྱུད་མང་དུ་ཞུས་ཤིང༌།འགྱུར་ཡང་དག་པར་མཛད་ནས། ཆོས་མཁའ་འགྲོའི་ཁ་རླངས་མ་ཉམས་པ་བླངས་ཤིང་དབང་འབྱོར་པས། དམ་ཆོས་རང་འགྱུར་གྱི་ཆེ་བ་དང་དགུ །མི་མཇེད་ཞིང་དུ་སེམས་ཅན་ཆགས་པ་ནས། མཐར་འཁོར་བ་མ་སྟོངས་ཀྱི་བར་དུ་འགྲོ་བའི་དོན་མཛད་པས་ན། གདུང་རབས་རྒྱུན་མི་ཆད་པའི་ཆེ་བའམ་བསྟན་པ་ཕྱོགས་བཅུར་གསལ་བ་ཕྱོགས་ལས་རྣམ་པར་རྒྱལ་བའི་ཆེ་བ་སྟེ་བཅུའི་སྒོ་ནས། དཔལ་ལྡན་བླ་མ་དམ་པ་དཔྱལ་གྱི་གདུང་རབས་རིམ་པར་བྱོན་པ་རྣམས་ཀྱི་རྣམ་པར་ཐར་པ་ཆེ་བ་བཅུ་ལྡན་ཞེས་པ། གདུང་རབས་མགོ་སྔོན་ཆེན་པོ་འདི་ཉིད་སྔོན་ཁམས་སྟོན་ཇོ་སྲས་ཀྱི་མགོ་སྔོན་ཙམ་གྱི་བསྡུས་པ་ཞིག་མཛད། ཡང་ཕྱིས་སུ་འཁོན་ནམ་མཁའ་ཡངས་པའི་ཤེས་རབ་ཀྱི་རལ་གྲིས་རང་གི་བླ་མ་དཔལ་རིན་ ཆེན་པའི་བཀའ་ལུང་བཞིན་མགོ་སྔཽན་ཆེན་པོའི་རྩོམ་པ་མཛད། དེའི་རྗེས་སུ་འཇམ་དབྱངས་ཀྱི་རྒྱལ་པོས་དཔྱལ་ཀུན་དགའ་ཆོས་རྒྱལ་ཡན་གྱི་རྣམ་ཐར་ཁ་སྐོང་མཛད། དེའི་རྗེས་སུ་ཀ་པ་བཀྲ་ཤིས་དཔལ་བཟང་གིས་དཔྱལ་རྡོ་རྗེ་རིན་ཆེན་པ་ཡན་གྱི་གདུང་རབས་ཆེན་པོ་རྩོམ་པ་མཛད་པ་རྣམས་གཞིར་བཞག་པའི་སྟེང་དུ། ཁྲི་ཐོག་ཞལ་མངའ་ནས་ཡབ་སྲས་བཞུགས་པའི་དུས་ཐམས་ཅད་གླེགས་བམ་གཅིག་ཏུ་དྲིལ་བ་སྟེ་འགྲེལ་འདུག

།འགྲེལ་ཚུལ་ཡང་དང་པོ་ཚིགས་བཅད་ཀྱི་སྒོ་ནས་མདོར་བསྟན། དེ་ནས་ཚིག་ལྷུག་གི་སྒོ་ནས་རྒྱས་པར་འགྲེལ་འདུག་པ་མ་ཟད་སྐབས་བབས་ཀྱི་དོན་རྣམས་གོ་བདེ་ལ་ངེས་སླ་བའི་དགོས་པ་ཁྱད་པར་ཅན་ཞིག་ཏུ་སྣང༌། ཁྱད་ཆོས་དེ་དག་དང་ལྡན་པའི་གདུང་རབས་འདི་ཉིད་ཀྱི་རྩོམ་པ་པོ་ནི་བྱ་བྲལ་བ་པད་མ་རྡོ་རྗེ་ཡིན་ཀྱང༌། ཁོང་གི་མཛད་རྣམ་ཅུང་ཟད་ཙམ་ཡང་བདག་གི་མཐོང་ཡུལ་དུ་མ་གྱུར་པས་བློ་ཕམ་ཆེ། ཕྱག་དཔེའི་འདིའི་མཇུག་ཏུ་ཨུ་རྒྱན་ཆོས་ཀྱི་དབང་ཕྱུག་དེ་ཉིད་དང༌། ཁྱད་པར་དུ། གདུང་རྒྱུད་རིན་པོ་ཆེ་ངག་དབང་གྲགས་པ་ལྷུན་གྲུབ་རྒྱལ་མཚན་དཔལ་བཟང་པོ་ལ་སོགས་པའི་མཁས་གྲུབ་དུ་མའི་ཞབས་རྡུལ་སྤྱི་བོས་ལེན་ཅིང་གསུང་ལས་སྐྱེས་པའི་དུས་མཐའི་བྱ་བཏང་བ་པདྨ་རྡོ་རྗེ་ཞེས་བྱ་བ་འཁོད་པ་ལ་དཔག་ན། དཔྱལ་སྟོན་རིན་ཆེན་རྡོ་རྗེའི་སྲས་ངག་དབང་གྲགས་པ་ལྷུན་གྲུབ་རྒྱལ་མཚན་དཔལ་བཟང་ཡིན་པ་དང༌། ཁོང་གིས་པཎྜི་ཏ་འབུམ་ཕྲག་གསུམ་པ་མཆོག་དང༌། ཞ་ལུ་མཁན་ཆེན་དཀོན་མཆོག་ཚུལ་ཁྲིམས་དང༌། མཁན་ཆེན་དཀོན་མཆོག་ལྷུན་གྲུབ་སོགས་ཀྱི་ཞབས་ལ་གཏུགས་ནས། མདོ་སྔགས་རིག་གནས་དང་བཅས་པ་སློབ་གཉེར་མཐར་ཕྱིན་པ་གནང་བ་དང༌། ངག་དབང་གྲགས་པ་ལྷུན་གྲུབ་ཀྱི་དངོས་སློབ་བྱ་བཏང་བ་པདྨ་རྡོ་རྗེ་ཡིན་པ་བཅས་ཀྱིས། སྤྱི་ལོའི་དུས་རབས་བཅོ་ལྔ་པའི་ནང་དུ་བྱུང་བའི་མཁས་དབང་ཞིག་ཡིན། ཁོང་གིས་གྲུབ་མཐའ་རིས་མེད་ཀྱི་བླ་མ་རྣམས་ཀྱི་དྲུང་དུ་མདོ་རྒྱུད་རྒྱ་མཚོ་ལྟ་བུ་ལ་སློབ་གཉེར་མཐར་ཕྱིན་པ་གནང་བ་དང༌། ཁྱད་པར་གསང་སྔགས་རྙིང་མ་ལ་ཐུགས་གཞོལ་བར་མཛད། རིན་པོ་ཆེའི་མིང་ཅན་གྱི་བསྐུལ་ངོར་བྱང་ཆུབ་ཐར་པ་གླིང་དུ་མེ་ཕོ་རྟའི་ལོ་ལ་འགོ་བརྩམས་ནས་ཞེས་བརྩམས་ལོ་གསལ་བར་འཁོད་ཡོད། སྐྱེས་ཆེན་དམ་པ་དེ་རྣམས་ཀྱིས། གྲུབ་མཐའ་རིས་སུ་མ་མཆིས་པའི་བླ་མ་དམ་པ་རྣམས་ཀྱི་ཞབས་ལ་གཏུགས་ནས། མདོ་རྒྱུད་ཀྱི་ཆོས་རྒྱ་མཚོ་ལྟ་བུ་ལ་གསན་བཞེད་གནང་བས།

དང་བ་འགྲོ་བ་དང༌། གདུང་རབས་ཀྱང་དེ་ཉིད་དང་འབྲེལ་བས། ལོ་རྒྱུས་ཀྱི་ཁྱབ་ཁོངས་ཆེ་བ་སོགས་ཀྱི་དགོས་པ་མང་པོ་ཡོད། འོན་ཀྱང་གདུང་རབས་འདིའི་མ་དཔེ་ནི། བྲིས་མ་ཡིན་པ་དང༌། སྐུང་ཡིག་མང་བ་དང༌། ཡིག་འབྲུ་མི་གསལ་བ་དང༌། བརྡ་རྙིང་གིས་བརྒྱན་པ་བཅས་ཀྱིས་ཞུས་དག་བྱེད་པར་འགལ་རྐྱེན་མི་ཉུང་བ་ཞིག་འཕྲད་ཀྱང༌། དང་དུ་བླངས་ནས་རྒྱ་ཆེའི་གཟིགས་པ་པོ་རྣམས་ལ་གཟིགས་བདེ་ཡོང་བའི་ཆེད། ཚད་ལྡན་གྱི་གཞུང་དང་བསྟུན་ནས། ཞུས་དག་པར་བགྱིས་ཁུལ་ཡིན་ཀྱང་མ་དག་པའི་ཆ་ཡོང་ངེས་པས། ལོ་རྒྱུས་ཞིབ་འཇུག་གི་མཁས་དབང་རྣམས་དང༌། གཟུར་གནས་བློ་ལྡན་རྣམས་ཀྱིས་དགོངས་འཆར་གང་མང་ཡོང་བའི་རེ་འདུན་དང་བཅས། ངེད་དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་གིས། མཁྱེན་བརྩེའི་འོད་སྣང་ཞེས་པའི་དཔེ་ཚོགས་ཀྱི་ ¡¶ དེབ་བཞི་པར་ ¡· བཏང་ནས་པར་སྐྲུན་ཞུས་པ་ལགས། དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་གི་བསྟན་འཛིན་བློ་གྲོས་པས། བསྡུ་སྒྲིག་གསལ་བཤད།བསྡུ་སྒྲིག་གསལ་བཤད། -PAGE 4--PAGE 5--PAGE 1-